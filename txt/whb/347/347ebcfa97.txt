id: 347ebcfa97
标题：检举战时奸商
日期：1945-9-17
是否是时间段：false
作者：
来源：
标签：文章
书籍：文汇报
书籍作者：

正文：
本市沦陷历时八年，于彼悠长岁月之中，吾市民所受敌人之蹂躏，有目共睹，无待烦言。举其要端，如纱布之收买，食粮之管制，土地工厂之侵占，交通电信之把持，以及市民身体自由之毫无保障，无一非包藏祸心，期陷吾人于万劫不复之境也。凡我市民，丁彼时艰，理宜一德一心，同舟共济，庶不负一致奋斗完成抗战建国之使命。不图彼习于投机之奸商，竟大施手腕，恣意掠夺，初则高抬物价，囤积居奇，以剥削民财，继则以黄金股票，播弄操纵，以残害民众，终则不惜勾结叛逆，取媚敌人，以饱其私囊。吾市民之遭其涂毒，以致倾家荡产者，真不知凡几也。兹寇氛消散，失地重光，政府当局正励精图治，向复兴建国之途迈进，并普告有众，务各奋勉，共负艰巨。该奸商等应如何激发天良，策励自効，藉赎前愆，乃不此是务，依然作混水捞鱼，趁火打劫之计。如最近罢市拒售，罔顾民需，收购敌赃，希厚图利，是其明证。情殊可恶，心尤可诛。综其罪行，较之叛逆有过之而无不及，吾当局似应从严检举，依法惩处，并没收其悖入之财，以应国用，用彰国法，而励忠贞。至蟊贼伏诛。群情称快，乱源以塞，民困可苏，则犹其余事也。

描述：

